---
title: Ką rinktis – nemokamas atostogas, prastovą ar nedarbo išmoką?
slug: ka-rinktis-nemokamas-atostogas-prastova-ar-nedarbo-ismoka
authors:
  - Arminte Globyte
date: "2020-04-14"
description: 
images: [photo.jpg]
tags:
- prastova
- nedarbo išmoka
- nemokamos atostogos
---

**Nors Lietuvos Respublikos Vyriausybė ruošia [keturių žingsnių planą](https://www.15min.lt/naujiena/aktualu/lietuva/saulius-skvernelis-vyriausybe-ruosia-keturiu-daliu-plana-del-karantino-svelninimo-56-1302278
), kaip bus lengvinamos karantino sąlygos, visgi jos bus palengvintos ne visiems ir ne vienu metu. Dar daug darbuotojų ir darbdavių turės laikytis karantino ir prisitaikyti prie ekstremalios padėties ir rasti sprendimus, kurie būtų naudingi abiem pusėms.** 

## Neapmokamos atostogos

Šiuo sunkiu laikotarpiu labiausiai rekomenduojamas darbas nuotoliniu būdu, tačiau ne visos įmonės gali suteikti tokias sąlygas. Darbuotojas gali pasinaudoti kasmetinėmis mokamomis atostogomis, jei jų yra sukaupęs pakankamai daug. Dirbantysis visada turi pasirinkimą eiti nemokamų atostogų, bet šiuo periodu tai gali būtų nenaudinga darbuotojui, nes nėra mokami atostoginiai ir jei neapmokamos atostogos trunka daugiau nei mėnesį, reikia savarankiškai susimokėti privalomojo sveikatos draudimo įmoką. Prieš einant nemokamų atostogų darbuotojui reiktų apmastyti ateities sprendimus. Tarkime, kad darbuotojas mėnesį nemokamai atostogavo ir tą mėnesį negavo įprastų pajamų. Tai gali turėtų tam tikrų pasekmių netolimoje ateityje. Jeigu vėliau darbuotojas norėtų gauti nedarbo išmoką, jos dydis skirsis. Išmokos kintama dalis yra apskaičiuojama įvertinus pajamas, turėtas per paskutinius 30 mėnesių*, todėl jei mėnesį asmuo nedirbo, nedarbo išmoka bus mažesnė.

>*30 mėnesių, praėjusių iki užpraeito kalendorinio mėnesio pabaigos nuo bedarbio įsiregistravimo Užimtumo tarnyboje dienos. Pavyzdžiui, jei užsiregistruota 2020 balandžio mėnesį, būtų skaičiuojamos pajamos nuo 2017 m. rugsėjo iki 2020 m. vasario mėn.

## Prastova

Visgi karantino metu dažnas darbdavys dėl objektyvių priežasčių negali suteikti darbo sutartyje sulygto darbo. Tuomet, pagal Darbo kodekso 47 straipsnį, darbdavys darbuotojui gali skelbti prastovą. Prastovos laikotarpiu darbdavys darbuotojui turi mokėti ne mažesnį nei minimalioji mėnesinė alga (toliau - MMA) darbo užmokestį (607 Eur „ant popieriaus“ arba 437 Eur „į rankas“), kai darbuotojas įdarbintas pilnu etatu. Jeigu darbuotojui yra suteiktas laikinas nedarbingumas arba darbuotojas naudojasi suteiktomis kasmetinėmis atostogomis, tuo metu darbdavys tokiam darbuotojui skelbti prastovos negali. Darbdavys  galėtų skelbti prastovą pasibaigus laikinam nedarbingumui arba kasmetinėms atostogoms, kai toliau nėra galimybės darbuotojui suteikti darbo vietos.
Dėl ekstremalios situacijos ar karantino darbdavys gali paskelbti darbuotojui dalinę prastovą, kai tam tikram laikotarpiui sumažinamas darbo dienų per savaitę arba darbo valandų per dieną skaičius. Tokiu atveju už darbo laiką mokamas darbo užmokestis, o už prastovos laiką mokama – kaip už prastovą. 
Prastovos metu darbdavys negali reikalauti darbuotojo, jog šis atvyktų į darbovietę.

## Subsidijos darbdaviams

Darbdaviams patirtų darbo užmokesčio už prastovą išlaidų dalis bus kompensuojama iš Užimtumo tarnybos skiriant darbdaviui subsidiją. [Balandžio 7 dieną Seimas nubalsavo už subsidijų didinimą.](https://e-seimas.lrs.lt/portal/legalAct/lt/TAP/444d5850735711eaa38ed97835ec4df6)
Darbdaviai galės rinktis iš šių dviejų variantų:
1. Jeigu darbdavys nori mokėti iki 1 MMA dydžio prastovą (607 EUR „ant popieriaus“), valstybė dengs 90 proc. nuo darbuotojui priskaičiuoto darbo užmokesčio, o darbdavys įsipareigos išlaikyti darbo vietą bent 3 mėnesius.
2. Jeigu darbdavys nori mokėti didesnę nei 1 MMA dydžio prastovą, valstybė dengs 70 proc. prastovoje esančio darbuotojo užmokesčio, bet ne daugiau nei 1,5 MMA (910,5 EUR „ant popieriaus“), o darbdavys įsipareigos išlaikyti darbo vietą bent 6 mėnesius.

![](/post/2020-04-14-ka-rinktis-nemokamas-atostogas-prastova-ar-nedarbo-ismoka/lentele1.png)

Šioje lentelėje žaliai pažymėta, kokią subsidiją apsimoka pasirinkti darbdaviui, siekiant mažiau mokėti už darbo vietą.
Vadinasi, didesnė subsidija gaunama tokiais atvejais:
1. Kai prastovos dydis mažesnis nei 867 EUR ir pasirenkama 90 proc. subsidija.
2. Kai prastovos dydis didesnis nei 867 EUR ir pasirenkama 70 proc. subsidija.
Maksimali subsidija pasiekiama:
1. Kai prastovos dydis siekia 675 EUR ir pasirenkama 90 proc. subsidija.
2. Kai prastovos dydis siekia 1301 EUR ir pasirenkama 70 proc. subsidija.

## Nedarbo išmoka

Jei asmuo neteko ar išėjo iš darbo ir yra užregistruotas Užimtumo tarnyboje, jis gali gauti nedarbo išmoką. Nedarbo išmoką sudaro dvi dalys - pastovi ir kintama. Pastovi nedarbo išmokos dalis lygi  141,25 EUR, o kintama dalis priklauso nuo darbuotojo turėtų pajamų per paskutinius 30 mėnesių ir skiriasi pagal mokėjimo mėnesį:

![](/post/2020-04-14-ka-rinktis-nemokamas-atostogas-prastova-ar-nedarbo-ismoka/lentele2.jpeg)

> Pvz.: Jeigu darbuotojas gaudavo 607 EUR „ant popieriaus“, nedarbo išmoka pirmus tris mėnesius bus lygi 141,25+(607*0.3879)=376.71 EUR

Užimtumo tarnyboje užsiregistravusiems 2020 m. II ketvirtį, maksimali mėnesio nedarbo išmoka yra 783,51 EUR.

## Ką rinktis?

![](/post/2020-04-14-ka-rinktis-nemokamas-atostogas-prastova-ar-nedarbo-ismoka/lentele3.png)

![](/post/2020-04-14-ka-rinktis-nemokamas-atostogas-prastova-ar-nedarbo-ismoka/lentele4.png)

Pastaba: Prastova pagal darbo kodeksą gali būti nuo MMA iki realaus darbo užmokesčio dydžio. Lentelės yra su prielaida, kad prastova bus lygi 1 MMA arba 1.5 MMA, kadangi tokio dydžio subsidijas skiria valstybė ir dažnas darbdavys rinksis tokį prastovos dydį, kad jiems būtų pigiau išlaikyti darbo vietą.

Žaliai nuspalvinta, ar prastova ar nedarbo išmoka yra didesnė, atsižvelgiant į darbo užmokestį.
Vadinasi:
1. Jei asmuo uždirbdavo MMA, jam labiau apsimoka rinktis prastovą, nes nedarbo išmoka bus mažesnė, o prastova  negali būti mažesnė nei MMA.
2. Kai uždirbama mažiau nei  855 EUR „ant popieriaus“, o prastova lygi 1 MMA, labiau apsimoka rinktis prastovą.
3. Kai uždirbama mažiau nei  1211 EUR „ant popieriaus“, o prastova lygi 1.5 MMA, labiau apsimoka rinktis prastovą.
4. Nedarbo išmokos lubos, jei bedarbis užsiregistravo Užimtumo tarnyboje 2020 m. II ketvirtį, pasiekiamos, kai darbo užmokestis „ant popieriaus“ yra 1655 EUR. 

Renkantis tarp prastovos ir nedarbo išmokos asmenims, kurie uždirba daugiau, nedarbo išmoka gali atrodyti finansiškai palankesnė nei prastova. Visgi reiktų susimąstyti, ar jie lengvai galės rasti taip pat gerai apmokamą ir specialybę atitinkantį darbą, kai karantinas baigsis. Visgi ekonomika sulėtės, darbo vietų bus mažiau, o konkurencija darbo rinkoje bus didesnė. [Šiuo metu išduotų nedarbingumo pažymėjimų suma per dieną vis didėja, įmonių pranešimai SODRAI apie atleidimus viršija pranešimus apie priėmimus į darbą,  o darbo ieškančių skaičius auga.](https://www.lb.lt/lt/covid-19-ekonomikos-ir-finansu-pulsas) Kaip alternatyvą pasirinkus prastovą, kelis mėnesius pajamos galimai bus mažesnės, tačiau darbo vieta bus išsaugota. 

## Epilogas

Norint pasirinkti tinkamiausią variantą, reikia atsižvelgti į darbo užmokestį, sukauptas atostogas ir ateities planus. Didesnis pinigų pasirinkimas dabar gaunant nedarbo išmoką, nebūtinai užtikrins didesnes pajamas ateityje, nes taip pat apmokamą darbą gali būti sunkiau rasti. Svarbus yra darbdavio ir darbuotojo susitarimas, kadangi prastova nebūtinai turi būti lygi minimaliai mėnesinei algai, ji gali būti didesnė ar net siekti darbo užmokestį. 

# Apie „juodus pinigus“

Sunkesnė situacija laukia tų darbuotojų, kurie nemažą dalį savo atlyginimo gaudavo vokeliuose, kadangi už šias pajamas nebuvo mokamos draudimo įmokos, tai gali lemti žymiai mažesnes nedarbo išmokas, o ir prastovos maksimalus dydis galės būti lygus tik oficialiai gautoms pajamos.

# Eksportuojančių įmoniu likimas

Verslų likimas gali priklausyti ne tik nuo to, kiek karantinas tęsis Lietuvoje, tačiau ir nuo to kiek jis tęsis kitose šalyse, su kuriomis įmonės turi prekybos ryšius. Viena didžiausių Baltijos šalyse medienos bei baldų gamybos grupių Vakarų medienos grupė (VMG) balandžio 6 dieną pranešė laikinai stabdanti gamybą. [„Delfi dėmesio centre“](https://www.delfi.lt/video/laidos/delfi-demesio-centre/delfi-demesio-centre-koronakrizes-issukis-verslui-kaip-realiai-veikia-valdzios-parama-ir-ka-artimiausiu-metu-planuoja-patys-verslininkai.d?id=83998653) VMG vadybos pirmininkas Sigitas Paulauskas kalbėjo apie svarbius prekybinius ryšius su pasauline kompanija „IKEA“, kuri uždarė visus prekybos centrus ir dėl to įmonė neturi užsakymų. Lietuvoje karantinas gali baigtis anksčiau nei pasaulyje ir tuomet darbdaviai negalės skelbti prastovos. Ar Lietuvos vyriausybė atsižvelgs į tai, kad ekportuojančios įmonės veikla priklauso ne tik nuo Lietuvos karantino laikotarpio, bet ir nuo pasaulio ekonominės situacijos?  
